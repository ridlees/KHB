
- Pražské vládní noviny podávají nám zprávu, kterak prý pan kardinál
arcibiskup Pražsky vydal na kněžstvo své diecése oběžní list, aby všemožně
sbírali příspěvky na chrám, který katolická jednota Pražská v Karlíně z
dobrovolných příspěvků vystavěti chce. -
Radíme každému, kdo na naše slovo něco drží, aby k tomuto účelu ani prací, ani penězy nepřispíval. - To bude
zase křik v Izraeli. Vidíte neznabohy, tajné nepřátele boží, jak vám radí,
abyste k tak chvalitebnému účelu jako jest stavění chrámu katolického, nic
nedávali! Musíme tedy horlivost takovou následujícím ochladiti. Jak známo,
sluší na tom místě, kde nyní Karlín stojí, řádu křižovnickému v Praze patronát
a jest to dosti hanba, že tento řád, který, jak povědomo, nesmírné peníze
získal z Karlína, ani tolik nábožnosti, nýbrž jen uznalosti v sobě neměl, aby,
když tak nesmírně výnosných užíval vrchnostenských práv, také si drobet
vzpomněl na povinnosti a nenechal své nově vystavené město tolik let již bez
kostela; jest to dost hanba pro tento duchovní řád, že se nyní na ten kostel,
který on vším právem vystavěti měl, teprv v celé zemi žebrati má a i také
slovanského lákadla používati musí, totiž zasvěcení chrámu na jména sv. Cyrila
a Methoda. - To právě ale jest nejvíc na duchovních patronátech: víme ku př. že
bývalý p. arcibiskup Pražský, když na jeho panství v městečku Rychnově (na
Moravských hranicích) chrám vyhořel, asi po 5 let tam žádných varhan nedal a
zahanbiti se nechal od jednoho sousedního patrona hraběte Blankensteina v
Batelově na Moravě, který právě toho času ve svém katolickém kostele místo
starých varhan skvostné a veliké nové koupil. Tento hrabě ale byl protestant a
oficír od husarů a můžeme si pomyslit, jak pěkné dělal lid přirovnání mezi
tímto a mezi p. arcibiskupem, jenž od církve ročně asi 30000 zl. platu dostává!
To však již jest starý obyčej v katolické církvi: nesmírného jmění, které
již má, užívá se nejvíce k necírkevním účelům a když něčeho opravdu zapotřebí
jest, sbírá se zase na to mezi věřícími.
- V české král. učené společnosti zřízen prý bude nový český odbor pro
filosofii a matematiku v jazyku českém. Král. učená společnost v Praze, která
za času Dobrovského a jiných filosofických a historických zkoumatelů nabyla
velikého života, za našich časů skoro ani není hrubě známa obecenstvu a živoří
více formálními schůzkami a periodickým volením oudů nežli skutečným a vydatným
podporováním věd. Příčinou toho byl v poslednejších dobách nedůstatek jistého
popudu zevnějšího, bez kterého se, jak zkušenost učí, ani vědy ani umění
nedaří. Dělila se na čtyry odbory, z kterýchžto dva filologický a historický, v
nichžto našinci převládali, na sobě nesly ráz slovansko-český a ve svých
schůzkách také po česku jednaly. Nyní tedy následuje i třetí odbor. - Byl ovšem
plan velmi dobrý a živný, spojiti tuto učenou společnost, která dosti patrné
jměni a privilegie má, s Museum, nepodařil se ale odporem nekolika starých a
mladých pedantů. Na to se chtěla česká věda při Museum v jistých zvláštních
odborech soustřediti, nepřišlo to ale posud dále než k archeologickému a ani
ten nemá pořádnou čilou duši. Tak není tu mnoho a tam je také málo!
- Pražská Unie si vzala v posledním čísle nevděčnou a marnou práci upomínati
nyní pana ministra Schwarzenberka na jeho program, který tak slavně četl v
černém fraku z tribuny říšského sněmu v Kroměříži a sice jmenovitě na to místo,
kde praví:
„Teprva tenkrát, až omlazené Rakousko a omlazené Německo nového a stálého
zřízení nabudou, bude možná jejich vzájemné poměry státnicky ustanoviti. Až do
té doby bude Rakousko své spolkové povinnosti konati.“ To ovšem neznamená
obnoviti starý Bundestag a vnutiti se s celým Rakouském do starého Bundu. Unie
také připomíná pana Schwarzenberka na § 17. naší říšské, přece od něho samého
dělané ústavy,
že se žádné smlouvy, které by říši naší nějaké povinnosti
ukládaly, bez svolení říšského sněmu státi nemohou." Smlouvy Bregenzské a
Varšavské ovšem ukládají nám nesmírné povinnosti, neboť postaviti takové armády
není jistě laciná věc: sprostý rozum by se tedy mohl domnívati, že by takové
smlouvy bez svolení říšského sněmu platné býti neměly. - Ale sliby jsou chyby!
a diplomatové, jak se zdá, drží své sliby jen tenkrát, když musí!

- Oesterr. Correspondenc, známý ministerský časopis, mluví nyní
zase velmi liberálně, schvaluje pořád reformy a opravy a slibuje hory
doly. Když již nyní tak mluví, kdy ještě ani vojna nepočala, což bude teprva
slibovat, jestli vojna opravdu počne. A které lidské péro by bylo vstavu
vypsati to slibování, které by z této ctihodné a pravdomluvné Correspondence
prýštilo, kdyby se tak vojna nedařila?!
- Ministr obchodu nařídil ředitelstvu správní statistiky, aby se sestavily
národopisné zprávy rakouské s národopisnou mapou.
Tandem aliquando, sed sero
nimis! Až posud alespoň snad žádny rakousky ministr nevěděl, kolik duší od
kterého kmenu a národu pod jeho vládou v Rakousku bydlí!
- Brněnský pan biskup dal prý sup. professoru dějepisu na lyceum
Jihlavském jisté navedení, jak prý má mluvit o jistých dobách,
zvláště když se jedná o náboženské nedorozumění a oznámil mu spolu, že
prof. náboženství nad ním v tomto ohledu kontrolu povede. - Jest pravda, že
mnohá věc, která se na světě stala, jest hrozně mrzutá, zvláště někdy pro
pány biskupy a že by za to kolikráte dali nevím co, jen kdyby se to, nějak
zapomenouti neb zabarviti dalo. Historie ale mluví to co se stalo a ne to, co
chtějí nechat mluvit páni biskupové a všichni páni biskupové z celého světa
nejsou s to, aby historii zacpali pravdomluvná ústa.
- Z Hustopeče dopisuje někdo do jistých českých vládních novin pod
znamením brejlí. Nedávno upekl tedy tento Hustopečský dopisovatel hustý článek
o civilním manželství a rozumí se samo sebou, že zcela jest mínění pana hraběte
Thuna a zavrhuje civilní sňatek také se strany vědy, mravnosti a politiky! Jak
hustá jest ale věda tohoto pana Hustopečana, vidíme nejlépe z toho, když praví
ve svém dopisu: že svazek manželský jest cele nutným, nevybavitelným ano
předurčeným!! když poměr manželský vykláda dle polárnosti a dodává,
že prý pro každého muže jest na světě jen jedna žena a pro každou ženu jen
jediný muž, kteří prý jsou mezi sebou v pravdivé předurčené harmonii!
Ačkoli každá statistika ukazuje libovolnost tohoto posledního udání a ačkoli
každý, kdo zná více manželství, kolikrát již byl svědkem té „předurčené
hamonie“, chceme přece chopiti pana dopisovatele z jiné strany. On jest nade
všechnu pochybnost katolický kněz a náleží k té straně, kteráž s tou samou
horlivostí zastává „na základě vědy, mravnosti a politiky“ coelibat čili
bezženství kněží, s kterou brojí proti civilnímu sňatku. Tu ale pan Hustopečský
dopisovatel ve své husté vědeckosti zapomněl, že sbíraje nucené důvody proti
nenáviděnému civilnímu sňatku, dokázal vlastně neslušnost coelibatu. Neboť kam
přijde při kněžském coelibatu se svou polarností, se svou předurčeností, se
svým tvrzením, že pro každého muže jest jen jedna žena na světě a pro každou
ženu jen jeden muž? Co si tedy mají počít ty ženy, které dle zákonu polárnosti
mají právě adtrakci ke katol. kněžím, které jsou jim předurčeny, když katol.
kněžstvo nuceno jest od hierarchie k bezženství? Poněvadž pro tyto ženy již se
tedy mužů nedostává, nuceny jsou též buď k coelibatu, buď k hříchům -
Zašmodrchanost myšlének, kterou vůbec při té straně, ku které p. dopisovatel
Hustopečský náleží, často pozorujeme, jeví se také tam, kde praví proti
civilnímu manželství: Dá prý se toto vnitřní usjednocení na základě obapolného
souhlasu teprva nějakou úmluvou vynutiti? Ovšem že nedá tak jako se nedá
vynutiti svázáním štolou; ale snad již toto usjednocení a ten souhlas napřed
býti musí a pak teprva má následovati úmluva neb štola, aby ten vnitřní srdeční
svazek nabyl též občanské a církevní platnosti. Či ne tak? Civilní manželství
jest ústav nevyhnutelně spojený se svobodou církve, jest to prostředek proti
libovolnosti hierarchie nevyhnutelný. Ať pan dopisovatel nemluví ani o vědě ani
o mravnosti ani o politice: jeho polarnost a předurčenost ve vědě jest více k
smíchu, než pro vyvrácení. Co se mravnosti týče, nemusí býti s civilním
manželstvím spojena jeho libovolná rozlučitelnost (proti které i my jsme, neboť
manželství libovolně rozlučitelné jest pouhý konkubinat), ačkoli přece v
mimořádných a důležitých pádech přece úplnou rozlučitelnost manželství i u
katolíků připouštíme
Co se ale politiky týče, jest jistě záslužno, aby se
pyšné hierarchii vzal z rukou prostředek, týrati bez potřeby jinověrce
vynucovaním reversů, zdržováním atd. Že ostatně v prvních a právě v nejlepších
dobách křesťanské církve sňatky křesťanů s pohany a se židy v obyčeji a
dovoleny byly, víme z historie a také v samém Novém Zákoně nacházíme toho
potvrzení.

Pan dopisovatel nepochybně by nám vyčetl, že se v tom uchylujeme
od katolického učení, jakožto assekurací proti tomu připomínáme, že můžeme
vypočísti množství pádů, ve kterých římsko katolická hierarchie buď za peníze
buď z jiných také světských a výnosných ohledů velmožům katolickým dovolovala
manželství zrušiti a jiné platně uzavříti.

